---
layout: post
title: วาทกรรม "หนักแผ่นดิน"
gh-badge: [star, fork, follow]
tags: [politics, thailand]
---
สำหรับผม กรณีที่บิ๊กแดงสั่งเปิดเพลง ‘หนักแผ่นดิน’ เพื่อตอบโต้กระแสปฏิรูปกองทัพ ไม่เพียงแต่เป็นการกระทำที่ไม่เหมาะสมเนื่องจากสถาบันทหารควรมีสถานะเป็นกลางต่อเรื่องการเมือง (อย่างน้อยในพื้นที่สาธารณะ) แต่ในเชิงสัญลักษณ์ยังสะท้อนถึงโลกทัศน์อันเป็นปฏิปักษ์ต่อหลักการเรื่องความเสมอภาคและเสรีภาพในการแสดงความคิดที่แตกต่าง ซึ่งเป็นสิทธิขั้นพื้นฐานของพลเมืองตามวิถีทางประชาธิปไตย

นั่นหมายความว่าการกระทำของบิ๊กแดง ไม่ได้เป็นเพียงการแสดงความคิดเห็นต่อนโยบายพรรคการเมืองในฐานะปัจเจกชน (ซึ่งอาจมองได้ว่าเป็นสิทธิ) แต่ส่อถึงเจตนารมณ์ที่จะลิดรอนอำนาจอธิปไตยที่เป็นของปวงชนชาวไทย โดยการสร้างสถานการณ์ฉุกเฉิน สร้างข้อยกเว้น สร้างเงื่อนไขพิเศษ เพื่อเอื้อต่อการใช้อำนาจรัฐในการประกาศสงครามและการทำลายล้างศัตรูภายใน ที่ถูกเนรมิตขึ้นจากแนวคิดชาตินิยมอันคับแคบ และนิยามความเป็นไทยที่ถูกผูกขาดและผลิตซ้ำเรื่อยมา

การกระทำแบบนี้เท่ากับเป็นการลืมประวัติศาสตร์และเหตุการณ์ในอดีตที่แสดงให้เห็นครั้งแล้วครั้งเล่า ว่าวาทกรรมแบ่งแยกมิตรจากศัตรูล้วนนำไปสู่การนองเลือด ที่ในความเป็นจริงแล้วอาจบั่นทอนความมั่นคงของประเทศชาติยิ่งกว่าการแก้ไขระบบเกณฑ์ทหาร



ผมไม่เคยเชื่อในสุภาษิตที่ว่า ‘ลูกไม้หล่นไม่ไกลต้น’ และคิดว่าการกระทำครั้งนี้ของบิ๊กแดงเป็นเพียงการใช้อารมณ์ชั่ววูบแทนเหตุผลในการตัดสินใจ  แต่ผมไม่สามารถยอมรับได้กับความไม่รู้ตื้นลึกหนาบางของบิ๊กแดงต่อวาทกรรมเช่นนี้

เห็นด้วยหรือไม่กับนโยบายที่เจ๊หน่อยนำเสนอนั่นไม่ใช่ประเด็นหลัก (ใครๆก็รู้ว่าทหารจะคิดยังไง)

ประเด็นคือ บิ๊กแดงเลือกใช้สัญลักษณ์ต้องห้ามในการแสดงจุดยืนเชิงนโยบาย ซึ่งโดยตัวมันเองอาจไม่มีน้ำหนักหรือแก่นสารอะไร แต่เมื่อสัญลักษณ์ดังกล่าวมาพร้อมอำนาจปลายกระบอกปืน จึงทำให้ความหมายออกมาในเชิงคุกคามโดยเฉพาะในบริบทการเมืองใกล้เลือกตั้ง

สิ่งที่แฝงอยู่เบื้องหลังวาทกรรมหนักแผ่นดิน คือแนวคิดที่เชื่อว่าประชาชนนั้นติดหนี้บุญคุณประเทศชาติ จึงควรสำนึกในบุญคุณ และควรหมั่นทดแทนบุญคุณนี้ที่ไม่มีวันทดแทนได้หมด โดยประพฤติตนให้อยู่ในกรอบของความจงรักภักดี ความภูมิใจ และ ความรักชาติ ที่ถูกผลิตขึ้นโดยอำนาจใดอำนาจหนึ่ง ด้วยเหตุนี้ ความสัมพันธ์ที่เกิดขึ้นระหว่างประเทศชาติและประชาชน จึงเป็นความสัมพันธ์เชิงอำนาจระหว่าง "ผู้ปกครอง" และ "ผู้ถูกอุปถัมภ์" ไร้ซึ่งภาพแห่งความเป็นพลเมืองที่มาพร้อมสิทธิและเสรีภาพ

วันนี้แนวคิดนี้ไม่ควรได้รับการยกย่องหรือผลิตซ้ำ แผ่นดินไทยไม่มีใครเป็นเจ้าของ ต่อให้หนักแผ่นดินก็ไม่ควรต้องหนักหัวใครครับ

```
เนื้อเพลง “หนักแผ่นดิน”

คนใดใช้ชื่อไทยอยู่ กายก็ดูเหมือนไทยด้วยกัน
ได้อาศัยโพธิ์ทองแผ่นดินของราชันย์ แต่ใจมันยังเฝ้าคิดทำลาย

คนใดเห็นไทยเป็นทาส ดูถูกชาติเชื้อชนถิ่นไทย
แต่ยังฝังทำกิน กอบโกยสินไทยไป เหยียดคนไทยเป็นทาสของมัน

หนักแผ่นดิน หนักแผ่นดิน คนเช่นนี้เป็นคนหนักแผ่นดิน (หนักแผ่นดิน!)
หนักแผ่นดิน หนักแผ่นดิน คนเช่นนี้เป็นคนหนักแผ่นดิน (หนักแผ่นดิน!)

คนใดยุยงปลุกปั่น ไทยด้วยกันหวังให้แตกกระจาย
ปลุกระดมมวลชนให้สับสนวุ่นวาย เพื่อคนไทยแบ่งฝ่ายรบกันเอง

คนใดหลงชมชาติอื่น ชาติเดียวกันเขายืนข่มเหง
ได้สินทรัพย์เจือจานก็ประหารไทยกันเอง ทีชาติอื่นเกรงดังญาติของมัน

คนใดขายตนขายชาติ ได้โอกาสชี้ทางให้ศัตรู
เข้าทลายพลังไทยให้สลายทางสู้ เมื่อศัตรูโจมจู่เสียทีมัน

คนใดคิดร้ายราวี ประเพณีของไทยไม่ต้องการ
เกื้อหนุนอคติ เชื่อลัทธิอันธพาล แพร่นำมันมาบ้านเมืองเรา
```
